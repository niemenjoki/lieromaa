---
title: 'Matokakka – luonnollinen lannoite ja maanparannusaine: Opas keräämiseen ja käyttöön'
date: '12 September, 2025'
excerpt: 'Haluatko ravinteikkaan, ekologisen ja kemikaalittoman lannoitteen puutarhaasi? Matokakka eli matokompostin tuottama humus parantaa maan rakennetta, lisää mikrobitoimintaa ja tukee kasvien kasvua. Lue, miten tunnistat kypsän matokompostin, keräät matokakan tehokkaasti ja hyödynnät sen puutarhassa.'
tags: 'matokompostointi,kompostin hyödyntäminen,puutarha'
keywords: 'matokakka, matokompostointi, kompostointi, kotikompostointi, luonnollinen lannoite, biojäte, puutarhanhoito, lierot, red wiggler, eisenia fetida, maanparannus, kierrätys, ekologinen viljely, kemikaaliton puutarha'
---

<picture>
  <source srcset="/images/posts/matokakka-luonnollinen-lannoite-opas-aloittelijoille/matokakkaa_kadella-800.avif 800w, /images/posts/matokakka-luonnollinen-lannoite-opas-aloittelijoille/matokakkaa_kadella-1200.avif 1200w" type="image/avif">
  <source srcset="/images/posts/matokakka-luonnollinen-lannoite-opas-aloittelijoille/matokakkaa_kadella-800.webp 800w, /images/posts/matokakka-luonnollinen-lannoite-opas-aloittelijoille/matokakkaa_kadella-1200.webp 1200w" type="image/webp">
  <img src="/images/posts/matokakka-luonnollinen-lannoite-opas-aloittelijoille/matokakkaa_kadella-800.jpg" srcset="/images/posts/matokakka-luonnollinen-lannoite-opas-aloittelijoille/matokakkaa_kadella-800.jpg 800w, /images/posts/matokakka-luonnollinen-lannoite-opas-aloittelijoille/matokakkaa_kadella-1200.jpg 1200w" alt="Kasa matokakkaa henkilön kämmenellä" sizes="(max-width: 600px) 100vw, 800px" style="max-width:100%;height:auto;" loading="lazy">
</picture>

Matokompostointi on ympäristöystävällinen tapa muuttaa keittiön biojätteet ja muu orgaaninen materiaali ravinteikkaaksi matojen tuottamaksi **matokakaksi.** Tummaa, murumaista matokompostin lopputuotetta kutsutaan usein “mustaksi kullaksi”, koska se on luonnollinen lannoite, joka on täynnä hyödyllisiä mikrobeja ja ravinteita, jotka parantavat maan rakennetta ja tukevat kasvien elinvoimaa.

Matokompostoreista on monenlaisia versioita, kuten monikerroksisia kompostoreita sekä läpivirtauskompostoreita, mutta keskityn tässä yksinkertaiseen yhden laatikon ratkaisuun, joka sopii erinomaisesti aloittelijoille ja kotipuutarhureille. Jos olet aivan alussa ja kiinnostuit oman matokompostin perustamisesta, tutustu aiempaan julkaisuuni [Kuinka perustaa matokomposti kotona: opas aloittelijoille](https://www.luomuliero.fi/blogi/julkaisu/kuinka-perustaa-matokomposti-kotona-opas-aloittelijoille).

Tässä kattavassa ohjeessa käyn läpi, milloin ja miten matokakkaa voi kerätä käyttämällä yksinkertaisesta valoerottelumenetelmää, sekä miten valmistella ja hyödyntää matokakkaa puutarhassa.

## Miksi matokakkaa kannattaa kerätä?

Matokakka on tummaa, murumaista materiaalia, joka syntyy, kun lierot hajottavat orgaanista ainesta. Toisin kuin kemialliset lannoitteet, sitä voi käyttää suoraan kasvien juurelle polttamatta juuria. Se parantaa maan rakennetta, säilyttää kosteutta ja auttaa kasveja kasvamaan vahvoiksi ja terveiksi. Yhden laatikon kompostista kannattaa kerätä matokakkaa noin 3-6 kuukauden välein riippuen laatikon koosta ja aktiivisuudesta.

## Milloin matokakka on valmista kerättäväksi

Oikein ajoitettu keruu varmistaa laadukkaan tuotteen ja pitää lierokannan terveenä. Näin tunnistat, milloin kompostorisi on valmis:

1. **Ulkonäkö:** Noin 70-80 % sisällöstä muistuttaa tummaa, tasaista multaa eikä siinä ole enää tunnistettavia ruokajätteitä tai petimateriaalia. Jos materiaali näyttää keskeneräiseltä, anna madoille lisää aikaa.
2. **Aika-arvio:** Yleensä komposti on valmista noin 3-6 kuukauden kuluttua aloituksesta. Lämpimämpi lämpötila (20-25 °C) nopeuttaa prosessia, viileämpi (15-20 °C) hidastaa sitä.
3. **Hajutesti:** Valmis komposti tuoksuu miellyttävän multaiselta, kuten sateen jälkeinen maa. Hapan haju kertoo käsittelemättömästä materiaalista tai liiasta kosteudesta, mikä on syytä korjata ennen keruuta.
4. **Kosteus:** Materiaalin tulisi tuntua kostealta mutta irtonaiselta ja murenevalta. Liian kuivaa tai märkää kompostia kannattaa säätää lisäämällä hieman vettä tai tehostamalla ilman vaihtumista esimerkiksi raottamalla kompostin kantta reilummin muutamaksi päiväksi.

## Matokakan kerääminen valoerottelulla

Valoerottelu on hellävarainen menetelmä, joka ei vaadi erikoistyökaluja ja hyödyntää lierojen luontaista valoherkkyyttä. Näin se toimii:

### Valmistelut ennen keräämistä

**Ruokinnan lopetus:** Lopeta matojen ruokkiminen kaksi viikkoa ennen keruuta. Tämä antaa niille aikaa käsitellä olemassa olevan materiaalin ja vähentää kerättävän matokakan sekaan jäävän prosessoimattoman jätteen osuutta. Jos muuten olet epävarma, mitä kaikkea madoille voi antaa ruoaksi, kurkkaa aiempi julkaisuni: [Mitä saa laittaa matokompostoriin: turvalliset ja kielletyt ruoat](https://www.luomuliero.fi/blogi/julkaisu/mita-saa-laittaa-matokompostoriin-turvalliset-ja-kielletyt-ruoat).

**Laatikon kunnon tarkistus:** Kuohkeuta kompostin sisältöä kevyesti kädellä möyhimällä hyvän ilmankierron varmistamiseksi. Poista samalla mahdolliset puun palaset, aprikoosin ytimet, avokadon siemenet ja muut isommat prosessoimattomat materiaalit kompostista.

**Ruokintanurkan luonti:** Kahden viikon ruokintatauon jälkeen kaiva yhteen kompostin nurkista pieni kuoppa ja lisää siihen pieni määrä tuoretta petimateriaalia ja jotain matojen herkkua (esim. sokeripitoista pehmeää hedelmää tai käytettyjä kahvinporoja) ja peitä ruoka kevyesti.

**Odota matojen siirtymistä ruokintanurkkaan:** Anna kompostin olla rauhassa muutaman päivän ajan. Voit välillä varovasti tutkia kompostia ja katsoa onko suurin osa madoista jo siirtynyt. Lopulta useimmat kerääntyvät ruokintanurkkaan, mikä helpottaa matokakan keräämistä.

### Matokakan keräys

**Kompostin keruu:** Kerää prosessoitunut matokakka kompostorista (jätä ruokintanurkka koskemattomaksi) ja levitä se pressulle tai muulle alustalle paikkaan, johon saat kirkkaan päivänvalon tai sähkövalaistuksen.

### Valokeruu

- Levitä komposti ohueksi kerrokseksi (5-7 cm) kirkkaaseen valoon ja muotoile siitä pieniä kekoja.
- Odota 10-20 minuuttia, että lierot kaivautuvat valoa pakoon kekojen keskelle.
- Poista kekojen pintakerros ja toista, kunnes suurin osa keoista koostuu lähes pelkästään madoista.
- Palauta jäljelle jäävät madot ja mahdolliset löytämäsi matojen munat takaisin kompostoriin ja täytä se tuoreella petimateriaalilla ja ruoki madot.
- Kerätty matokakka on heti valmista käyttöön, mutta kestää myös pitkäaikaisenkin säilytyksen.

## Matokakan käyttö

<picture>
  <source srcset="/images/posts/matokakka-luonnollinen-lannoite-opas-aloittelijoille/matokakan_kaytto-800.avif 800w, /images/posts/matokakka-luonnollinen-lannoite-opas-aloittelijoille/matokakan_kaytto-1200.avif 1200w" type="image/avif">
  <source srcset="/images/posts/matokakka-luonnollinen-lannoite-opas-aloittelijoille/matokakan_kaytto-800.webp 800w, /images/posts/matokakka-luonnollinen-lannoite-opas-aloittelijoille/matokakan_kaytto-1200.webp 1200w" type="image/webp">
  <img src="/images/posts/matokakka-luonnollinen-lannoite-opas-aloittelijoille/matokakan_kaytto-800.jpg" srcset="/images/posts/matokakka-luonnollinen-lannoite-opas-aloittelijoille/matokakan_kaytto-800.jpg 800w, /images/posts/matokakka-luonnollinen-lannoite-opas-aloittelijoille/matokakan_kaytto-1200.jpg 1200w" alt="Puutarhuri ripottelee matokakkaa kasvie ympärille" sizes="(max-width: 600px) 100vw, 800px" style="max-width:100%;height:auto;" loading="lazy">
</picture>

Korjattu matokakka on heti valmis lannoittamaan kasveja. Säilytä komposti hengittävässä astiassa viileässä ja varjoisassa paikassa. Pidä se hieman kosteana.

<aside>
Voit halutessasi seuloa matokakan ennen säilöntää esimerkiksi pastalävikön tai irtonaisen verkkoaidan palan läpi. Hyvä reikäkoko seulalle on 3-4 mm. Palauta seulaan jäävä materiaali takaisin kompostoriin matojen jatkokäsittelyyn. Seulottu komposti on tasalaatuisempaa ja helpommin käytettävää.
</aside>

### Käyttötavat

- **Pintalannoitus:** Ripottele 0,5-1 cm kerros kasvien juurelle ja kastele.
- **Maanparannus:** Sekoita 1 osa kompostia 5 osaan multaa ja istuta kasvit siihen
- **Kompostitee:** Sekoita 1 dl kompostia kahteen litraan vettä ja anna seistä 24-48 h. Laimenna (1:10) ja käytä kasteluvetenä.

### Hyödyt

- **Ravinneboosti:** Tarjoaa kasveille tasapainoisesti eri ravinteita (~1:1:1 NPK), jotka vapautuvat kasvien käyttöön hitaasti ja hellävaraisesti
- **Mikrobitoiminnan tehostus:** Kiihdyttää maaperän kasveille hyödyllistä mikrobitoimintaa mikä edistää kasvien terveyttä ja vastustuskykyä huonoja mikrobeja vastaan
- **Kosteudenpidätys:** Sitoo kasteluvettä ja pitää näin ollen mullan kosteana pidempään.
- **Ympäristöystävällisyys:** Luontoperäinen biojäte palauttaa ravinteitaan takaisin luontoon ja vähentää kemiallisten lannoitteiden tarvetta.

### Yhteenveto

Valoerottelulla matokakan kerääminen on helppoa ja tehokasta. Kun ajoitat työn oikein, houkuttelet lierot ruokintanurkkaan ja erotat matokakan valoisassa paikassa, saat laadukasta lannoitetta ja pidät lierokannan elinvoimaisena. Luonnonmukainen matokakka tukee kasvien terveyttä ja kasvua.
