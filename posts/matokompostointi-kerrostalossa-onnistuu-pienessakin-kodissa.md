---
title: 'Matokompostointi kerrostalossa: onnistuu pienessäkin kodissa'
excerpt: 'Matokompostointi onnistuu kerrostalossa helposti ilman hajuhaittoja. Opi perustamaan oma komposti ja hyödyntämään matokakka.'
date: '26 September, 2025'
tags: 'matokompostointi'
keywords: 'kerrostalo,asunto,sisäkompostointi,pieni tila,matokomposti,hajuton,huonekasvit,parveke,mökki,biojäte,keittiöjäte,kompostointi,helppous,vähätilainen,kaupunkikompostointi,ekologisuus,ympäristö,asuminen,kierrätys,ravinnekierto,jätteiden hyödyntäminen'
structuredData:
  - '@context': 'https://schema.org'
    '@type': 'BlogPosting'
    headline: 'Matokompostointi kerrostalossa – onnistuu pienessäkin kodissa'
    description: 'Artikkeli matokompostoinnista kerrostalo-olosuhteissa: miten aloittaa helposti, mitä hyötyjä syntyy ja miten matokakkaa voi hyödyntää kaupunkiympäristössä.'
    image: 'https://www.luomuliero.fi/images/posts/matokompostointi-kerrostalossa-onnistuu-pienessakin-kodissa/matokomposti_kerrostalossa-1200.jpg'
    author:
      '@type': 'Person'
      name: 'Joonas Niemenjoki'
      url: 'https://www.linkedin.com/in/joonasniemenjoki/'
    publisher:
      '@type': 'Organization'
      name: 'Luomuliero (Joonas Niemenjoki, Y-tunnus 3002257-7)'
      logo:
        '@type': 'ImageObject'
        url: 'https://www.luomuliero.fi/icons/apple-touch-icon.png'
    datePublished: '2025-09-26T00:00:00+03:00'
    mainEntityOfPage: 'https://www.luomuliero.fi/blogi/julkaisu/matokompostointi-kerrostalossa-onnistuu-pienessakin-kodissa'
---

## Miksi matokompostointi kannattaa aloittaa myös kerrostalossa?

Biojätteen lajittelu on jo pitkään ollut Suomessa arkipäivää. Vastikään siitä on tullut suurimmalle osalle myös lakisääteinen velvoite. Lämpökompostorin perustaminen ison taloyhtiön yhteiskäyttöön ei useimmiten ole realistinen vaihtoehto. Kaiken lisäksi kunnallinen erilliskeräys toimii yleensä moitteettomasti ja sen käyttö on vaivatonta. Mikä järki matokompostorin perustamisessa sitten on?

Matokomposti tekee biojätteen kierrätyksestä näkyvää ja palkitsevaa. Sen avulla syntyy ravinteikasta lannoitetta, jota kerrostaloasujakin voi käyttää huone- tai parvekekasvien lannoitukseen, viedä kesämökille tai antaa tuttavalle. Samalla oma hiilijalanjälki pienenee, kun jätteen kuljetustarve vähenee ja teollisten lannoitteiden käyttöä voidaan korvata luonnollisella vaihtoehdolla. Yksilötasolla kyse on pienestä ekoteosta, mutta monista pienistä teoista syntyy merkittävä yhteisvaikutus.

## Näin perustat matokompostorin kerrostaloon

Erikoisliikkeistä ja ulkomailta saa tilattua monenlaisia matokompostoreita, mutta yksinkertaisin ja halvin vaihtoehto on käyttää tavallista kannellista varastolaatikkoa tai ämpäriä, jonka kanteen tehdään muutamia tuuletusaukkoja.

Madot viihtyvät parhaiten huoneenlämmössä. Kompostori ei vie kovin paljoa tilaa eikä myöskään haise, joten sen voi sijoittaa esimerkiksi keittiön allaskaappiin, vaatehuoneen nurkkaan tai kodinhoitohuoneeseen.

Jos kiinnostuit kompostorin perustamisesta, kurkkaa aiemmin kirjoittamani julkaisu [Kuinka perustaa matokomposti kotona: Opas aloittelijoille](https://www.luomuliero.fi/blogi/julkaisu/kuinka-perustaa-matokomposti-kotona-opas-aloittelijoille).

<aside>Jos tarvitset kompostimatoja perustaaksesi oman matokompostin, voit tilata niitä <a href="https://www.luomuliero.fi/madot">täältä</a></aside>

## Matokompostorin hoito ja käyttö arjessa

Matokompostoria voi käyttää lähes biojäteastian tapaan. Ihan kaikkea sinne ei kuitenkaan voi laittaa, joten sen rinnalle tarvitaan lämpökompostori tai tarvittaessa kunnallinen keräys. Madoille sopivista biojätteistäkin olen kirjoittanut aiemmin oman julkaisun: [Mitä saa laittaa matokompostoriin? Turvalliset ja kielletyt ruoat](https://www.luomuliero.fi/blogi/julkaisu/mita-saa-laittaa-matokompostoriin-turvalliset-ja-kielletyt-ruoat).

Matojen ruokkimisen lisäksi noin kerran viikossa on syytä tarkistaa matokompostin tila. Tähän kuluu aikaa pari minuuttia. Käytännössä kompostimassaa pitää vähän möyhiä ja samalla tarkistetaan, ettei se ole päässyt liian märäksi. Liian märkään kompostiin sekoitetaan kuivaa pahvia, paperia, kookoskuitua tai muuta niin sanottua petimateriaalia, jolloin kosteustasapaino tasoittuu.

Matokakka eli matojen tuottama lannoite kerätään matojen määrästä ja aktiivisuudesta riippuen noin 3-6 kuukauden välein. Tähän kuluu aikaa toimintatavasta riippuen vartista noin tuntiin. Olen kirjoittanut oppaan myös matokakan keräämisesestä ja käyttötavoista: [Matokakka – luonnollinen lannoite ja maanparannusaine: Opas keräämiseen ja käyttöön](https://www.luomuliero.fi/blogi/julkaisu/matokakka-luonnollinen-lannoite-opas-aloittelijoille).

## Mihin matokakkaa voi käyttää kerrostalossa?

Matokompostin lopputuote, matokakka, on ravinteikas ja arvostettu lannoite. Se on lannoitteena laimeaa, joten liikakäytön riski on äärimmäisen pieni. Sen sisältämät ravinteet vapautuvat maaperään hitaasti, jolloin se toimii pitkään. Lisäksi se tehostaa maaperän hyödyllistä mikrobitoimintaa ja parantaa mullan kykyä sitoa vettä, jolloin kastelutarve vähenee.

Usein matokakkaa suositellaan käytettäväksi eri puutarhan kasveille, mutta se sopii yhtä hyvin esimerkiksi huone- tai parvekekasveille. Myös taloyhtiön pihan tai oman kesämökin kasvit arvostavat varmasti ajoittaista matokakka-annosta. Tietysti matokakkaa voi myös lahjoittaa tuttavalle, joka pitää puutarhaa pihassaan.

## Loppusanat

Matokompostointi kerrostalossa on helppo ja ympäristöystävällinen tapa kierrättää biojätettä. Madot tekevät työn puolestasi ja sinä saat palkinnoksi laadukasta lannoitetta. Jos et ole vielä kokeillut matokompostointia, nyt on hyvä hetki aloittaa!
