---
title: 'Kuinka perustaa matokomposti kotona: Opas aloittelijoille'
date: '8 September, 2025'
excerpt: 'Harkitsetko matokompostin perustamista? Loistava valinta! Olipa tavoitteesi keittiöjätteen vähentäminen, ravinteikkaan luomulannoitteen tuottaminen tai uuden harrastuksen kokeileminen, madonkompostointi on helppoa, hauskaa ja ympäristöystävällistä — eikä se rasita lompakkoa.'
tags: 'matokompostointi'
keywords: 'kompostointi, matokasvatus, kotikompostointi, puutarhanhoito, ympäristöystävällinen, biojäte, vihreä elämä, lannoite, red wiggler, eisenia fetida, matokakka, kotipuutarha, kierrätys, kasvatus'
---

Kompostointi on ympäristöystävällinen tapa kierrättää biojätettä. Perinteinen lämpökomposti vaatii kuitenkin tilaa, säännöllistä hoitoa ja voi helposti aiheuttaa hajuhaittoja. Siinä orgaanisen aineksen hajottajina toimivat pääasiassa bakteerit ja muut pieneliöt.

Matokompostoinnissa puolestaan käytetään matoja, jotka syövät ruoantähteitä ja muuttavat ne ravinteikkaaksi matokakaksi, mustaksi kullaksi puutarhaan, nurmikolle tai huonekasveille. Matokomposti vie vähän tilaa eikä se aiheuta hajuhaittoja, joten sen voi hyvin sijoittaa sisätiloihin oli se sitten keittiön nurkkaan, tiskialtaan alle, komeroon tai autotalliin. Näin ollen matokomposti sopii ympärivuotiseen käyttöön myös esimerkiksi kerrostaloasuntoihin toisin kuin perinteinen lämpökompostori.

Tässä julkaisussa käyn läpi vaihe vaiheelta:

- Mitä tarvitset matokompostin perustamiseen
- Mitä odottaa alkuvaiheessa
- Miten välttää yleisimmät virheet

## Mitä tarvitset matokompostin perustamiseen

Aloittaminen on yllättävän helppoa. Tarvitset vain muutaman asian:

### 1. Madot

Matokompostin perustamiseen käytettävät madot eivät ole tavallisia kastematoja. Kastemadot syövät pääasiassa kuolleita kasvien juuria ja muuta maaperän orgaanista ainetta ja viihtyvät tyypillisesti syvällä maassa. Kompostimadot viihtyvät lähempänä maan pintaa ja syövät mielellään ruokajätettä. Yleisin käytetty kompostimatojen lajike on tunkioliero (eisenia fetida). Nämä madot ovat väriltään punertavia, hieman kastematoja pienempiä, kestäviä ja ne ovat erittäin tehokkaita biojätteen käsittelyssä. Ne viihtyvät tiiviissä, kosteissa ja pimeissä kompostiastioissa. Tunkiolierot pystyvät syömään noin painonsa verran ruokajätettä parissa päivässä.

Alkuun pääsee periaatteessa "millä vaan" määrällä matoja, mutta jätteen käsittelytahti on pienillä matomäärillä todella hidas. Esimerkiksi 50 matoa pystyy syömään noin kahden keskikokoisen mansikan verran ruokajätettä parissa päivässä. Hyvissä olosuhteissa matojen määrä kuitenkin tuplaantuu noin kolmessa kuukauden välein, joten kiireettömälle matojen kasvattajalle voi olla hyvä vaihtoehto odottaa rauhassa niiden lisääntymistä. Jos päätät aloittaa 50 madolla, madot pystyvät käsittelemään puolen vuoden kuluttua noin 100g jätettä parissa päivässä ja vuoden päästä noin 400g. Toinen vaihtoehto on aloittaa isommalla määrällä, jolloin aloitus tulee hieman kalliimaksi, mutta madot pystyvät heti prosessoimaan enemmän jätettä.

### 2. Kompostiastia

Netistä löytyy monenlaisia valmiita ja monimutkaisiakin kompostiastioita, joista osa on ihan hienon näköisiä. Valmiiden astioiden hankintaa voi kukin oman mielensä mukaan harkita, mutta alkuun pääsee kuitenkin todella helposti ja edullisesti myös käyttämällä kannellista ämpäriä tai muovilaatikkoa. Muovilaatikoiden kanssa kannattaa muistaa, että madot eivät tykkää valosta, joten laatikon on syytä olla läpinäkymätön tai se on päällystettävä jollain, joka estää valon pääsyn laatikon sisään. Kompostiastian kanteen on hyvä tehdä reikiä, jotta ilma pääsee vaihtumaan sen sisällä. Tämä estää kompostia mädäntymästä ja pitää hajut kurissa.

### 3. Petimateriaali

Madot tarvitsevat kompostiastiaan hiilipitoista petimateriaalia, joka toimii sekä suojana että vararavintona. Kun madoilta loppuu biojäte, ne syövät petimateriaalia, mikä helpottaa kompostin ylläpitoa huomattavasti, koska madot pärjäävät pelkkää petimateriaalia syömällä jopa joitakin viikkoja eikä matojen ruokkimista biojätteellä näin ollen tarvitse aikatauluttaa kovinkaan tarkasti.

Petimateriaaliksi sopii hyvin esimerkiksi silputtu sanomalehti tai pahvi, tavallinen puutarhamulta, vanhat ruskeat kasvien lehdet tai kookoskuori. Olen itse kokeillut monia vaihtoehtoja ja olen päätynyt käyttämään pelkkää pahvisilppua, jota silppuan ruokakauppatilausten mukana tulevista pahvilaatikoista. Pahvin ja paperin etuna on se, että ne erottaa valmiista matokakasta kaikkein helpoiten, mikä helpottaa tunnistamaan, milloin matokakkaa on kertynyt tarpeeksi kerättäväksi.

Petimateriaali on tärkeä kostuttaa, koska matojen iho ei saa päästä kuivumaan tai ne kuolevat. Toisaalta liian märkä petimateriaali voi pakkaantua, mikä vaikeuttaa matojen liikkumista ja voi jopa hukuttaa ne. Lisäksi kompostin mädäntymisen riski lisääntyy, kun ilma ei pääse kiertämään. Kosteudenhallinta ei kuitenkaan ole loppujen lopuksi kovin tarkkaa. Kunhan komposti tuntuu kostealta, mutta sen pohjalla ei lillu vesikerrosta, kosteutta on sopivasti.

### 4. Ruokajätteet

Madot syövät lähestulkoon mitä vaan. Erityisesti ne rakastavat hedelmiä, vihanneksia ja kahvinpuruja. Joitain asioita kannatta kuitenkin välttää. Esimerkiksi liha ja rasvainen ruoka ovat madoille erittäin vaikeita prosessoida, jolloin ne saattavat olla kompostissa todella pitkiä aikoja koskematta, jolloin niistä voi aiheutua hajuhaittoja. Myös maitotuotteita kannattaa välttää, koska maitohapot voivat tehdä kompostista liian happaman, mistä madot ei pidä. Samasta syystä myös sitrushedelmiä kannattaa välttää. Myös erittäin suolainen ruoka on madoille haitallista.

Yksi olennainen huomio madoista on, että niillä ei ole hampaita, joten ne eivät pysty suoraan syömään mitään tuoretta tai kiinteää. Ne sen sijaan odottavat, että bakteerit ja muut pieneliöt pilkkovat kovemmat ja kiinteämmät ruoka-aineet pienemmäksi "mössöksi", jonka madot vasta sitten syövät. Tästä syystä voi joskus vaikuttaa siltä, että madot eivät ole koskeneetkaan johonkin ruoantähteisiin, kunnes ne yhtäkkiä häviää hetkessä. Jätettä ei tarvitse soseuttaa, mutta tämä on hyvä pitää mielessä.

## Kompostin perustamisen alkuvaihe

Kun perustat matokompostin, madoilla kestää jonkin aikaa tottua uuteen elinympäristöönsä, eivätkä ne juuri käsittele jätettä sinä aikana ja ne saattavat jopa pyrkiä pääsemään ulos kompostiastiasta kiipeämällä sen seiniä pitkin. Tästä ei tarvitse huolestua. Yleensä noin viikon sisällä uuden matokompostin perustamisesta, ne alkavat tottua ympäristöönsä ja viihtyvät hyvin petimateriaalin pinnan alla.

Uutta matokompostia on mielenkiintoista katsoa ja tutkia, mutta kannattaa kuitenkin välttää sen turhan tiheää perkaamista ja kannen availua, koska madot voivat "säikähtää" uudelleen samaan tapaan kuin kompostia perustaessa. Hyvä tapa on antaa madoille todella pieni määrä biojätettä, esimerkiksi 2x2x2 cm pala banaania tai muuta hedelmää ja odottaa viikko ennen kuin kompostiastiaan koskee seuraavan kerran. Jos banaanin pala on kadonnut kokonaan, voi antaa hieman suuremman määrän ja palata viikon päästä tarkastamaan tilanne uudelleen. Jos biojätettä on vielä viikon kuluttua jäljellä, ei uutta jätettä tarvitse lisätä heti vaan voi odottaa toisen viikon.

<aside> <b>Liikaruokinta</b> on yleinen virhe varsinkin alkuvaiheessa. Se ei välttämättä tapa matoja, mutta komposti voi mädäntyä ja alkaa haista. Aloita mieluummin liian pienellä ruokamäärällä kuin liian suurella. Madot kyllä pärjäävät hetken myös ilman biojätettä, kunhan niillä on petimateriaalia </aside>

## Lyhyesti

- Matokompostointi on helppo, tilaa säästävä ja hajuton tapa kierrättää biojätettä.
- Tarvitset: madot (tunkiolierot), kompostiastian (esim. ämpäri), petimateriaalia (sanomalehti, pahvi) ja ruokajätteitä (hedelmät, vihannekset).
- Ruokaa annetaan pienissä erissä, jotta madot ehtivät syödä sen ennen ruoan mädäntymistä
- Kosteustasapaino: Komposti saa olla kosteaa, mutta ei liian märkää. Lisää kuivaa petimateriaalia tarvittaessa.
- Ilmanvaihto: Varmista, että komposti ei jää ilmatiiviiksi.
