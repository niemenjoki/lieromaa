---
title: 'Matokomposti oppimisvälineenä: luonnon kiertokulun perusteiden opettaminen lapsille'
date: '10 September, 2025'
excerpt: 'Matokompostointi on loistava tapa opettaa lapsille luonnon kiertokulusta ja ekologisista käytännöistä. Tutustu vinkkeihin, miten tehdä kompostoinnista hauskaa ja opettavaista koko perheelle.'
tags: 'matokompostointi,puutarha,lapset'
keywords: 'matokompostointi, ympäristökasvatus, lasten opetus, luonnon kiertokulku, biojäte, kotikompostointi, ekologinen, kierrätys, madot, kasvien lannoitus, oppiminen, perheaktiviteetti'
---

Matokompostointi on loistava keino kierrättää keittiöjätettä ekologisesti ja se tarjoaa mahtavan tilaisuuden opettaa lapsille luonnon kiertokulusta. Tässä julkaisussa esitän ajatuksia siitä, miten matokompostia voi käyttää hauskana opetusvälineenä osana lasten ympäristökasvatusta.

<picture>
  <source srcset="/images/posts/matokomposti-oppimisvalineena-luonnon-kiertokulun-opettaminen-lapsille/lapset-ja-komposti-800.avif 800w, /images/posts/matokomposti-oppimisvalineena-luonnon-kiertokulun-opettaminen-lapsille/lapset-ja-komposti-1200.avif 1200w" type="image/avif">
  <source srcset="/images/posts/matokomposti-oppimisvalineena-luonnon-kiertokulun-opettaminen-lapsille/lapset-ja-komposti-800.webp 800w, /images/posts/matokomposti-oppimisvalineena-luonnon-kiertokulun-opettaminen-lapsille/lapset-ja-komposti-1200.webp 1200w" type="image/webp">
  <img src="/images/posts/matokomposti-oppimisvalineena-luonnon-kiertokulun-opettaminen-lapsille/lapset-ja-komposti-800.jpg" srcset="/images/posts/matokomposti-oppimisvalineena-luonnon-kiertokulun-opettaminen-lapsille/lapset-ja-komposti-800.jpg 800w, /images/posts/matokomposti-oppimisvalineena-luonnon-kiertokulun-opettaminen-lapsille/lapset-ja-komposti-1200.jpg 1200w" alt="Lapset tutkimassa matokompostia" sizes="(max-width: 600px) 100vw, 800px" style="max-width:100%;height:auto;" loading="lazy">
</picture>

## Miksi kompostointia pitäisi opettaa lapsille?

Elämme maailmassa, jossa resurssit ovat rajalliset ja ympäristöhaasteet ovat ennennäkemättömiä. Näin ollen on tärkeämpää kuin koskaan opettaa seuraavalle sukupolvelle kestäviä käytäntöjä.

Matokompostin ylläpito yhdessä lasten kanssa on hauska tapa opettaa lapsille luonnon kunnioitusta, maaperän biologiaa tai jopa kemian ja fysiikan perusilmiöitä. Kun lapset osallistuvat kompostointiin, he voivat käytännössä nähdä, kuinka luonnosta peräisin oleva jäte hajoaa ja muuttuu ravinteiksi, jotka tukevat jälleen uutta kasvua. Lisäksi se tarjoaa tilaisuuden keskustella lasten kanssa siitä, mitä kaikelle muulle jätteellemme tapahtuu ja miksi kierrätys on tärkeää. Lapsi oppii myös ymmärtämään, että madoilla ja muilla helposti merkityksettömältä vaikuttavilla eliöillä on kullakin oma tärkeä roolinsa luonnossa.

Näin saamme kasvatettua tulevaisuuden ympäristötietoisia kansalaisia ja autamme heitä ymmärtämään paremmin luonnon kiertokulkua sekä ympäristöön liittyviä haasteita.

## Matokompostointi lasten kanssa

Matokompostin ylläpito ei ole pelkkää uurastusta, vaan siitä voi tehdä lapsille hauskaa ja opettavaista. Kaikkein pienimmät lapset voivat osallistua esimerkiksi koristelemalla kompostiastian tai seuraamalla matojen touhuja. Myöhemmin heille voi opettaa, mitä jätteitä voi laittaa kompostiin ja mitkä kierrätetään muulla tavalla. Lapset voivat myös auttaa kompostiin laitettavan jätteen tai petimateriaalin pilkkomisessa pienemmäksi.

Alakouluikäiset voivat jo hyvin osallistua matojen ruokintaan ja tarkistaa, ovatko edelliset jätteet jo prosessoituneet. Heidät voi opettaa tarkistamaan kompostin kosteustason ja lisäämään tarvittaessa kuivaa petimateriaalia.

Lapsi voi myös sekoittaa multaa ja matokakkaa ravinteikkaaksi kasvualustaksi ja osallistua kasvien istuttamiseen sekä niiden kasvun seuraamiseen. Matokakan avulla lannoitettujen hyötykasvien, kuten marjojen, vihannesten ja yrttien, sadosta voi nauttia yhdessä lapsen kanssa, kunnes niistä jäävät biojätteet palautuvat matojen käsiteltäväksi, sulkien kiertokulun näkyvästi.

## Vanhempien rooli

Vanhempien rooli lasten ympäristökasvatuksessa on ratkaiseva. On aikuisten vastuulla toimia esimerkkinä ja ohjata lapsia toimimaan ekologisesti. Kyse ei ole pelkästään jätteiden lajittelun opettamisesta tai matokompostorin hoitamisesta.

On myös tärkeää näyttää, miksi nämä teot ovat merkityksellisiä ja miten ne liittyvät kestävämpään elämäntapaan. Vanhemmat voivat esimerkiksi herättää keskustelua lapsen kanssa kysymällä kysymyksillä kuten: "Miten madot auttavat kasveja kasvamaan?" tai "Mitä voimme tehdä, jotta jätettä syntyisi vähemmän?". Tällaiset kysymykset kannustavat lapsia pohtimaan ja ymmärtämään luonnon kiertokulkua syvemmin.

Lapsen kasvaessa heille voi antaa enenevissä määrin vastuuta kierrätyksestä ja matokompostin ylläpidosta. Tämä auttaa heitä tuntemaan itsensä merkitykselliseksi.

Jos tarvitset ohjeita matokompostorin perustamiseen kotona, katso aiempi julkaisuni [Kuinka perustaa matokomposti kotona: Opas aloittelijoille](https://luomuliero.fi/blogi/julkaisu/kuinka-perustaa-matokomposti-kotona-opas-aloittelijoille). Kirjoitin aiemmin myös ohjeen, mitä ruokaa kompostiin voi turvallisesti laittaa: [Mitä saa laittaa matokompostoriin? Turvalliset ja kielletyt ruoat](https://luomuliero.fi/blogi/julkaisu/mita-saa-laittaa-matokompostoriin-turvalliset-ja-kielletyt-ruoat).

## Lopuksi

Matokompostointiin liittyvien arvojen opettaminen lapsille on välttämätöntä ekologisen tulevaisuutemme kannalta. Tutustuttamalla nuoret kompostointiin heistä kehittyy ympäristötietoisia ja vastuullisia kansalaisia, joilla on myönteinen vaikutus tulevaisuuden yhteiskuntaan. Matokompostoinnista voikin tulla kiehtova ja opettavainen harrastus koko perheelle.
