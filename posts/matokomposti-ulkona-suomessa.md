---
title: 'Matokomposti ulkona: toimiiko se Suomen oloissa kesällä ja talvella?'
date: '16 September, 2025'
excerpt: 'Voiko matokompostin pitää ulkona ympäri vuoden? Kesällä kyllä, mutta talvella tilanne muuttuu. Tässä oppaassa kerrotaan, miten ulkomatokomposti toimii, mitä madot kestävät ja voiko lämpökompostori auttaa pitämään matokompostin hengissä talven yli.'
tags: 'matokompostointi,kompostointi talvella,lämpökompostointi'
keywords: 'ulkokompostointi,Suomi,ilmasto,talvi,kylmä,pakkaset,eristys,matokomposti,kompostimadot,selviytyminen,hoito,ratkaisut,keittiöjäte,biojäte,vuodenaikojen vaihtelu,kompostointi,vinkit,suojaaminen,luonnonolosuhteet,kotipuutarha,mökkikompostointi,ympäristö'
---

<aside>Jos tarvitset kompostimatoja perustaaksesi oman matokompostin, voit tilata niitä <a href="https://www.luomuliero.fi/madot">täältä</a></aside>

Moni pohtii, voiko matokompostin pitää ulkona, miten madot pärjäävät, kun tulee talvi. Tässä julkaisussa käyn läpi, mitä pitää ottaa huomioon, jos haluaa pitää matokompostoria ulkona ja esitän oman näkemykseni siitä, voiko kompostimatoja laittaa perinteiseen lämpökompostoriin.

<picture>
  <source srcset="/images/posts/matokomposti-ulkona-suomessa/matokomposti_ulkona_kesalla-800.avif 800w, /images/posts/matokomposti-ulkona-suomessa/matokomposti_ulkona_kesalla-1200.avif 1200w" type="image/avif">
  <source srcset="/images/posts/matokomposti-ulkona-suomessa/matokomposti_ulkona_kesalla-800.webp 800w, /images/posts/matokomposti-ulkona-suomessa/matokomposti_ulkona_kesalla-1200.webp 1200w" type="image/webp">
  <img src="/images/posts/matokomposti-ulkona-suomessa/matokomposti_ulkona_kesalla-800.jpg" srcset="/images/posts/matokomposti-ulkona-suomessa/matokomposti_ulkona_kesalla-800.jpg 800w, /images/posts/matokomposti-ulkona-suomessa/matokomposti_ulkona_kesalla-1200.jpg 1200w" alt="Matokomposti ulkona kesällä varjoisassa puutarhassa" sizes="(max-width: 600px) 100vw, 800px" style="max-width:100%;height:auto;" loading="lazy">
</picture>

## Kesällä ulkomatokomposti on helppo ratkaisu

Kesäkuukausina ulkona pidettävä matokomposti toimii yleensä hyvin. Yleisin lierolaji, **Eisenia fetida**, viihtyy parhaiten noin 13–25 °C lämpötilassa. Tällöin madot lisääntyvät ja biojäte hajoaa nopeasti. Jos lämpötila nousee yli 30 °C, matojen toiminta heikkenee ja yli 35–40 °C lämpötilassa ne alkavat kuolla. Siksi kompostia ei saa jättää paahteiseen aurinkoon.

Paras paikka matokompostorille ulkona on varjoinen ja sateelta suojattu nurkka, jossa kompostori ei kuumene liikaa. Kuumuden lisäksi sadesuoja n yhtä tärkeä, koska komposti muuttuu todella nopeasti liian märäksi, jos sade pääsee kompostin sisälle. Kannellisen matokompostin kuivuminen on harvinaisempi ongelma, mutta sitäkin kannattaa tarkkailla erityisesti pitkinä hellejaksoina. Kun nämä perusasiat ovat kunnossa, matokompostin voi hyvin sijoittaa kesällä ulos.

## Talven haasteet

Talvella tilanne on kuitenkin toinen. Suomessa on välillä paikkakunnasta ja vuodesta riippuen todella pitkiä ja kylmiä ajanjaksoja, joiden aikana matokompostin pitäminen ulkona voi olla jopa mahdotonta. Madot eivät kestä ollenkaan pakkasta, mutta niiden munakotelot voivat talvehtia ja kuoriutua keväällä. Tämä tarkoittaa sitä, että matokomposti voi periaatteessa selvitä talvesta, mutta aktiivinen jätteen hajottamistoiminta pysähtyy talveksi täysin. Keväällä munakoteloiden kehittyminen aikuisiksi madoiksi myös kestää melko pitkään, joten kompostin normaalin tehokkaan toiminnan uudelleenkäynnistyminen voi tapahtua vasta pitkälti alkukesästä.

Vaihtoehtoja on käytännössä kolme:

- **Siirrä komposti sisälle** esimerkiksi kellariin tai varastoon, jossa lämpötila pysyy plussan puolella. Tämä on varmin tapa pitää madot hengissä ympäri vuoden ja keväällä komposti palaa normaaliteholle huomattavasti aiemmin.
- **Eristä ulkona oleva kompostori** esimerkiksi lehdillä, oljilla tai styroksilla. Tämä hidastaa kompostin jäätymistä ja pidentää kompostin aktiivista kautta, mutta kovilla pakkasilla madot tuskin silti selviävät, koska madot eivät juurikan tuota lämpöä, kuten perinteinen lämpökompostori.
- **Anna kompostin levätä talven yli.** Keväällä matojen munat kuoriutuvat ja toiminta alkaa alusta. Tämä on helpoin vaihtoehto, jos jatkuva jätteen prosessointi ei ole välttämätöntä.

<picture>
  <source srcset="/images/posts/matokomposti-ulkona-suomessa/eristetty_matokomposti_ulkona-800.avif 800w, /images/posts/matokomposti-ulkona-suomessa/eristetty_matokomposti_ulkona-1200.avif 1200w" type="image/avif">
  <source srcset="/images/posts/matokomposti-ulkona-suomessa/eristetty_matokomposti_ulkona-800.webp 800w, /images/posts/matokomposti-ulkona-suomessa/eristetty_matokomposti_ulkona-1200.webp 1200w" type="image/webp">
  <img src="/images/posts/matokomposti-ulkona-suomessa/eristetty_matokomposti_ulkona-800.jpg" srcset="/images/posts/matokomposti-ulkona-suomessa/eristetty_matokomposti_ulkona-800.jpg 800w, /images/posts/matokomposti-ulkona-suomessa/eristetty_matokomposti_ulkona-1200.jpg 1200w" alt="Matokomposti eristettynä talvea varten ulkona" sizes="(max-width: 600px) 100vw, 800px" style="max-width:100%;height:auto;" loading="lazy">
</picture>

## Voiko lämpökompostori pitää madot hengissä talvella?

Usein kysytään, voiko kompostimatoja laittaa lämpökompostoriin, joka pysyy lämpimänä myös talvella. Vastaus ei ole yksiselitteinen.

Aktiivinen lämpökompostointi tuottaa helposti 50–70 °C lämpötiloja. Tällaisessa ympäristössä madot kuolevat nopeasti. Lämpö ei kuitenkaan jakaudu tasaisesti koko kompostoriin vaan reunat ja kulmat voivat olla huomattavasti keskiosaa viileämpiä. Madot saattavat ehtiä liikkumaan näihin viileämpiin kohtiin, mikäli kompostissa on tarpeeksi tilaa.

Tämä ei silti ole riskitön ratkaisu. Joskus myös kompostin reunat saattavat kuumentua liikaa. Lisäksi äkilliset lämpötilan nousut voivat yllättää madot, jolloin osa niistä kuolee ennen kuin ne ehtivät siirtyä turvaan. Siksi lämpökompostoria ei kannata nähdä varmana tapana ylläpitää matokompostia talvella.

Sen sijaan lämpökompostoria voi itsessään käyttää tehokkaaseen jätteen hajottamiseen talvella ja jäähtyneen lähes kompostoitunee kompostimullan voi siirtää matokompostiin keväällä jatkokompostointiin. Tämä yhdistelmä tarjoaa molempien maailmojen hyödyt: lämpökompostoinnin talvenkestävyyden ja hygienisoinnin sekä matojen tuottaman hienojakoisen kompostimullan.

## Yhteenveto

Matokomposti toimii hyvin ulkona kesäkaudella, kunhan se sijoitetaan varjoon ja pidetään sopivan kosteana. Talvella vaihtoehdot ovat rajalliset: kompostin on siirrettävä sisätiloihin, eristettävä kunnolla tai sen on annettava levätä talven yli. Lämpökompostori ei yksin ratkaise ongelmaa, sillä sen kuuma lämpötila helposti tappaa madot. Käytännöllisin ratkaisu on yhdistää lämpökompostin ja matokompostin käyttö erillisinä vaiheina.
